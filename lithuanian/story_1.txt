# title: Šuolis - Film Description

„Šuolis“ – pasaulį pavergusi istorija apie lietuvio drąsą. 1970-aisiais Simas Kudirka peršoko iš sovietinio laivo į JAV pakrančių apsaugos katerį ir pasiprašė politinio prieglobsčio. Grąžintas atgal ir įkalintas, Simas sulaukė didžiulio tarptautinio palaikymo, dėl jo išlaisvinimo buvo rengiamos tūkstantinės demonstracijos. Lietuvis iš Griškabūdžio tapo tarptautiniu žmogaus laisvių pažeidimo simboliu, o jo likimą sprendė net du JAV prezidentai – Richardas Nixonas ir Geraldas Fordas. Šie įvykiai Šaltojo karo metu sukėlė milžinišką politinį sąmyšį JAV ir Sovietų Sąjungoje.

Po penkiasdešimties metų Simas Kudirka, lydimas žinomos režisierės Giedrės Žickytės, vėl grįžo į amerikiečių laivą „Vigilant“. Šį kartą – dar kartą išgyventi jo likimą pakeitusį šuolį. Taip gimė savo siužetu geriausiems Holivudo trileriams nenusileidžiantis, daugiausia per pastaruosius metus dokumentinio kino laurų pasaulyje surinkęs, lietuvių režisierės Giedrės Žickytės filmas „Šuolis“.